{
  "content":[
  {
    "author": "杨万里",
    "content": "一叶渔船两小童，收篙停棹坐船中。怪生无雨都张伞，不是遮头是使风。",
    "title": "舟过安仁五首  其三"
  },
  {
    "author": "杨万里",
    "content": "毕竟西湖六月中，风光不与四时同。接天莲叶无穷碧，映日荷花别样红。",
    "title": "晓出浄慈送林子方二首  其二"
  },
  {
    "author": "张志和",
    "content": "西塞山前白鹭飞，桃花流水鳜鱼肥。青箬笠，绿蓑衣，斜风细雨不须归。",
    "title": "渔父歌 一"
  },
  {
    "author": "王维",
    "content": "山中相送罢，日暮掩柴扉。春草明年绿，王孙归不归。",
    "title": "送别"
  },
  {
    "author": "释居简",
    "content": "色空明暗，各不相知。行到水穷处，坐看云起时。",
    "title": "颂古二十一首  其三"
  },
  {
    "author": "梅尧臣",
    "content": "适与野情惬，千山高复低。好峰随处改，幽径独行迷。霜落熊升树，林空鹿饮溪。人家在何许，云外一声鸡。",
    "title": "鲁山山行"
  },
  {
    "author": "刘禹锡",
    "content": "自古逢秋悲寂寥，我言秋日胜春朝。晴空一鹤排云上，便引诗情到碧霄。",
    "title": "秋词二首 一"
  },
  {
    "author": "李白",
    "content": "青山横北郭，白水遶东城。此地一为别，孤蓬万里征。浮云游子意，落日故人情。挥手自兹去，萧萧班马鸣。",
    "title": "送友人"
  },
  {
    "author": "孟浩然",
    "content": "故人具鸡黍，邀我至田家。绿树村边合，青山郭外斜。开筵面场圃，把酒话桑麻。待到重阳日，还来就菊花。",
    "title": "过故人庄"
  },
  {
    "author": "孟浩然",
    "content": "木落雁南度，北风江上寒。我家襄水上，遥隔楚云端。乡泪客中尽，孤帆天际看。迷津欲有问，平海夕漫漫。",
    "title": "早寒江上有怀"
  },
  {
    "author": "刘禹锡",
    "content": "九曲黄河万里沙，浪淘风簸自天涯。如今直上银河去，同到牵牛织女家。",
    "title": "浪淘沙九首 一"
  },
  {
    "author": "温庭筠",
    "content": "晨起动征铎，客行悲故乡。鸡声茅店月，人迹板桥霜。槲叶落山路，枳花明驿墙。因思杜陵梦，凫雁满回塘。",
    "title": "商山早行"
  },
  {
    "author": "林升",
    "content": "山外青山楼外楼，西湖歌舞几时休。暖风薰得游人醉，直把杭州作汴州。",
    "title": "题临安邸"
  },
  {
    "author": "赵师秀",
    "content": "黄梅时节家家雨，青草池塘处处蛙。有约不来过夜半，闲敲棋子落灯花。",
    "title": "约客"
  },
  {
    "author": "孟浩然",
    "content": "八月湖水平，涵虚混太清。气蒸云梦泽，波撼岳阳城。欲济无舟楫，端居耻圣明。坐观垂钓者，空有羡鱼情。",
    "title": "望洞庭湖赠张丞相"
  },
  {
    "author": "李白",
    "content": "青天有月来几时，我今停杯一问之。人攀明月不可得，月行却与人相随。皎如飞镜临丹阙，绿烟灭尽清辉发。但见宵从海上来，宁知晓向云间没。白兔𢭏药秋复春，嫦娥孤栖与谁邻。今人不见古时月，今月曾经照古人。古人今人若流水，共看明月皆如此。唯愿当歌对酒时，月光长照金樽里。",
    "title": "把酒问月"
  },
  {
    "author": "王建",
    "content": "中庭地白树栖鸦，冷露无声湿桂花。今夜月明人尽望，不知秋思在谁家。",
    "title": "十五夜望月寄杜郎中"
  },
  {
    "author": "王绩",
    "content": "东皋薄暮望，徙倚欲何依。树树皆秋色，山山唯落晖。牧人驱犊返，猎马带禽归。相顾无相识，长歌怀采薇。",
    "title": "野望"
  },
  {
    "author": "孟郊",
    "content": "慈母手中线，游子身上衣。临行密密缝，意恐迟迟归。谁言寸草心，报得三春晖。",
    "title": "杂曲歌辞 游子吟"
  },
  {
    "author": "杜甫",
    "content": "丞相祠堂何处寻，锦官城外柏森森。映堦碧草自春色，隔叶黄鹂空好音。三顾频烦天下计，两朝开济老臣心。出师未捷身先死，长使英雄泪满襟。",
    "title": "蜀相"
  },
  {
    "author": "杜甫",
    "content": "细草微风岸，危樯独夜舟。星垂平野阔，月涌大江流。名岂文章著，官因老病休。飘飘何所似，天地一沙鸥。",
    "title": "旅夜书怀"
  },
  {
    "author": "常建",
    "content": "清晨入古寺，初日照高林。竹迳通幽处，禅房花木深。山光悦鸟性，潭影空人心。万籁此都寂，但余钟磬音。",
    "title": "题破山寺后禅院"
  },
  {
    "author": "李商隐",
    "content": "楼上黄昏欲望休，玉梯横绝月中钩。芭蕉不展丁香结，同向春风各自愁。",
    "title": "代赠二首 一"
  },
  {
    "author": "李白",
    "content": "君不见黄河之水天上来，奔流到海不复回。君不见高堂明镜悲白发，朝如青丝暮成雪。人生得意须尽欢，莫使金尊空对月。天生我材必有用，千金散尽还复来。烹羊宰牛且为乐，会须一饮三百杯。岑夫子，丹丘生，将进酒，杯莫停。与君歌一曲，请君为我侧耳听。钟鼓馔玉不足贵，但愿长醉不复醒。古来圣贤皆寂寞，惟有饮者留其名。陈王昔时宴平乐，斗酒十千恣欢谑。主人何为言少钱，径须酤取对君酌。五花马，千金裘，呼儿将出换美酒，与尔同销万古愁。",
    "title": "鼓吹曲辞 将进酒"
  },
  {
    "author": "张若虚",
    "content": "春江潮水连海平，海上明月共潮生。滟滟随波千万里，何处春江无月明？江流宛转遶芳甸，月照花林皆似霰。空里流霜不觉飞，汀上白沙看不见。江天一色无纤尘，皎皎空中孤月轮。江畔何人初见月？江月何年初照人？人生代代无穷已，江月年年望相似。不知江月待何人，但见长江送流水。白云一片去悠悠，青枫浦上不胜愁。谁家今夜扁舟子，何处相思明月楼？可怜楼上月裴回，应照离人妆镜台。玉户帘中卷不去，𢭏衣砧上拂还来。此时相望不相闻，愿逐月华流照君。鸿雁长飞光不度，鱼龙潜跃水成文。昨夜闲潭梦落花，可怜春半不还家。江水流春去欲尽，江潭落月复西斜。斜月沈沈藏海雾，碣石潇湘无限路。不知乘月几人归，落月摇情满江树。",
    "title": "相和歌辞 春江花月夜"
  },
  {
    "author": "杜甫",
    "content": "玉露凋伤枫树林，巫山巫峡气萧森。江间波浪兼天涌，塞上风云接地阴。丛菊两开他日泪，孤舟一系故园心。寒衣处处催刀尺，白帝城高急暮砧。",
    "title": "秋兴八首 一"
  },
  {
    "author": "李商隐",
    "content": "迢遰高城百尺楼，绿杨枝外尽汀洲。贾生年少虚垂泪，王粲春来更远游。永忆江湖归白发，欲回天地入扁舟。不知腐鼠成滋味，猜意鸳雏竟未休。",
    "title": "[安定]城楼"
  },
  {
    "author": "沈佺期",
    "content": "万里赴戎机，关山度若飞。朔气传金柝，寒光照铁衣。（见明刻本宋佚名编《锦绣万花谷后集》卷十四“将帅”类）（按：此四句即《木兰诗》中后人以为极似唐人所作之句。《万花谷》收佺期《塞北二首》摘句后，又收此四句，署“前人”。未祥编者另有所据抑疏忽致误。今人或主《木兰诗》为唐初人所作。今姑录出附存佺期名下，以供研究者）-784-（采择。又按：同治《泉州府志》卷七有沈佺期大小潘山七律二首。佺期未入闽，二诗亦不类初唐诗，疑为后代同名者作，今不录，附识于此。）。",
    "title": "诗（附存）"
  },
  {
    "author": "杨炯",
    "content": "烽火照西京，心中自不平。牙璋辞凤阙，铁骑绕龙城。雪暗凋旗画，风多杂鼓声。宁为百夫长，胜作一书生。",
    "title": "从军行"
  },
  {
    "author": "岑参",
    "content": "故园东望路漫漫，双袖龙钟泪不干。马上相逢无纸笔，凭君传语报平安。",
    "title": "逢入京使"
  },
  {
    "author": "杜甫",
    "content": "暮投石壕邨，有吏夜捉人。老翁逾墙走，老妇出门看。吏呼一何怒，妇啼一何苦。听妇前致词，三男邺城戍。一男附书致，二男新战死。存者且偷生，死者长已矣。室中更无人，惟有乳下孙。有孙母未去，出入无完裙。老妪力虽衰，请从吏夜归。急应河阳役，犹得备晨炊。夜久语声绝，如闻泣幽咽。天明登前途，独与老翁别。",
    "title": "石壕吏"
  },
  {
    "author": "杜甫",
    "content": "孤雁不饮啄，飞鸣声念群。谁怜一片影，相失万重云。望尽似犹见，哀多如更闻。野鸦无意绪，鸣噪自纷纷。",
    "title": "孤雁"
  },
  {
    "author": "李白",
    "content": "花间一壶酒，独酌无相亲。举杯邀明月，对影成三人。月既不解饮，影徒随我身。暂伴月将影，行乐须及春。我歌月裴回，我舞影零乱。醒时同交欢，醉后各分散。永结无情游，相期邈云汉。",
    "title": "月下独酌四首 一"
  },
  {
    "author": "范成大",
    "content": "昼出耘田夜绩麻，村庄儿女各当家。童孙未解供耕织，也傍桑阴学种瓜。",
    "title": "四时田园杂兴六十首 夏日田园杂兴十二绝 其七"
  },
  {
    "author": "王之涣",
    "content": "黄砂直上白云间，一片孤城万仞山。羌笛何须怨杨柳，春风不度玉门关。",
    "title": "横吹曲辞 出塞"
  },
  {
    "author": "温庭筠",
    "content": "梳洗罢，独倚望江楼。过尽千帆皆不是，斜晖脉脉水悠悠，肠断白蘋洲。",
    "title": "忆江南 二"
  },
  {
    "author": "李白",
    "content": "谁家玉笛暗飞声，散入春风满洛城。此夜曲中闻折柳，何人不起故园情。",
    "title": "春夜洛城闻笛"
  },
  {
    "author": "李白",
    "content": "五月天山雪，无花祗有寒。笛中闻折柳，春色未曾看。晓战随金鼓，宵眠抱玉鞍。愿将腰下剑，直为斩楼兰。",
    "title": "塞下曲六首 一"
  },
  {
    "author": "苏轼",
    "content": "竹外桃花三两枝，春江水暖鸭先知。蒌蒿满地芦芽短，正是河豚欲上时。",
    "title": "惠崇春江晚景二首  其一"
  },
  {
    "author": "刘禹锡",
    "content": "莫道谗言如浪深，莫言迁客似沙沉。千淘万漉虽辛苦，吹尽狂沙始到金。",
    "title": "浪淘沙九首 八"
  },
  {
    "author": "苏轼",
    "content": "少年不愿万户侯，亦不愿识韩荆州。颇愿身为汉嘉守，载酒时作凌云游。虚名无用今白首，梦中却到龙泓口。浮云轩冕何足言，惟有江山难入手。峨眉山月半轮秋，影入平羌江水流。谪仙此语谁解道，请君见月时登楼。笑谈万事真何有，一时付与东巌酒。归来还受一大钱，好意莫违黄发叟。",
    "title": "送张嘉州"
  },
  {
    "author": "韩愈",
    "content": "李杜文章在，光焰万丈长。不知群儿愚，那用故谤伤。蚍蜉撼大树，可笑不自量。伊我生其后，举颈遥相望。夜梦多见之，昼思反微茫。徒观斧凿痕，不瞩治水航。想当施手时，巨刃磨天扬。垠崖划崩豁，乾坤摆雷硠。惟此两夫子，家居率荒凉。帝欲长吟哦，故遣起且僵。翦翎送笼中，使看百鸟翔。平生千万篇，金薤垂琳琅。仙官敕六丁，雷电下取将。流落人间者，太山一毫芒。我愿生两翅，捕逐出八荒。精诚忽交通，百怪入我肠。刺手拔鲸牙，举瓢酌天浆。腾身跨汗漫，不着织女襄。顾语地上友，经营无太忙。乞君飞霞佩，与我高颉颃。",
    "title": "调张籍"
  },
  {
    "author": "韦应物",
    "content": "独怜幽草涧边生，上有黄鹂深树鸣。春潮带雨晚来急，野渡无人舟自横。",
    "title": "滁州西涧"
  },
  {
    "author": "杜甫",
    "content": "昔闻洞庭水，今上岳阳楼。吴楚东南坼，乾坤日夜浮。亲朋无一字，老病有孤舟。戎马关山北，凭轩涕泗流。",
    "title": "登岳阳楼"
  },
  {
    "author": "钱起",
    "content": "月黑雁飞高，单于夜遁逃。欲将轻骑逐，大雪满弓刀。",
    "title": "和张仆射塞下曲"
  },
  {
    "author": "李益",
    "content": "回乐峰前沙似雪，受降城下月如霜。不知何处吹芦管，一夜征人尽望乡。",
    "title": "夜上受降城闻笛"
  }
]
}